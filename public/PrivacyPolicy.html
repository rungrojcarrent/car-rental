ย้อนรอย “ซอยกำนัน” เรื่องเล่ากว่า 80 ปีของชุมชนกลางเมืองอุดร

หากพูดถึง “ซอยกำนัน” ในเขตเทศบาลนครอุดรธานี หลายคนคงเคยได้ยินชื่อนี้ แม้ปัจจุบันจะมีชื่อทางการว่า “ซอยหนองบัว” แต่ในความทรงจำของผู้คนที่อาศัยอยู่มาหลายชั่วอายุคน ต่างยังคงเรียกติดปากว่า ซอยกำนัน ชื่อนี้ไม่ได้มาเพราะบังเอิญ แต่เกิดจากประวัติศาสตร์และบทบาทสำคัญของบุคคลหนึ่งที่ชาวบ้านยังคงจดจำ

ทางเกวียน และวิถีชีวิตเมื่อกว่า 80 ปีก่อน

ย้อนไปกว่า 80 ปีก่อน เส้นทางที่ปัจจุบันเป็นซอยกำนัน ยังเป็นเพียงถนนดินแดง มีร่องล้อเกวียนเป็นรอยยาว ทุกเช้าตรู่ตั้งแต่ตีสี่ตีห้า จะเห็นขบวนวัวเทียมเกวียนต่อแถวกันยาวนับสิบเล่ม มุ่งหน้าเข้าสู่ตลาดไทยอิสาน ผลผลิตที่นำไปขายส่วนใหญ่คือผัก ผลไม้ และโดยเฉพาะไม้ฟืนที่ชาวบ้านสับเป็นท่อน ๆ ใช้เป็นเชื้อเพลิงหุงต้มอาหาร เพราะในยุคนั้นแก๊สหุงต้มยังไม่แพร่หลาย

เสียงล้อเกวียนดังเอี๊ยดอ๊าดปนเสียงวัวควาย กลายเป็นบรรยากาศเช้าที่คุ้นเคยของชุมชนรุ่นปู่ย่าตายาย

กำเนิด “กำนันบัวสา”

ต่อมา ชาวบ้านได้เลือกตั้ง นายบัวสา คำมุกชิก เป็นกำนันตำบลหนองบัว การเลือกตั้งในสมัยนั้นแม้ไม่เป็นระบบเหมือนปัจจุบัน แต่ก็สะท้อนเจตนารมณ์ประชาธิปไตย เพราะชาวบ้านต่างยกมือสนับสนุนผู้ที่ตนไว้วางใจให้ดูแลความทุกข์สุข

หน้าที่ของกำนันสมัยก่อน ไม่ได้จำกัดเพียงการปกครอง แต่ยังเป็นทั้งนายทะเบียน รับแจ้งเกิด แจ้งตาย ย้ายเข้า ย้ายออก รวมถึงเป็นผู้ช่วยตำรวจ หากมีเหตุร้ายหรือโจรผู้ร้ายบุกหมู่บ้าน กำนันคือคนแรกที่ชาวบ้านนึกถึง โดยเฉพาะการจับโจรขโมยวัวควาย ซึ่งกำนันบัวสามักทำสำเร็จเสมอ

ความใกล้ชิดและความกล้าหาญนี่เอง ทำให้ชาวบ้านเรียกขานเส้นทางสายนี้ว่า “ซอยกำนัน”

ที่ว่าการกำนัน และความทรงจำที่ยังอยู่

ส.ท.อรุณ คำมุกชิก วัย 63 ปี ลูกชายกำนันบัวสา เล่าว่าได้รับการถ่ายทอดข้อมูลมาจากพี่สาววัย​ 80​ ปีมาส่งต่อว่า ที่ว่าการกำนันในสมัยนั้นตั้งอยู่บริเวณบ้านเลขที่ 1 กลางซอย ซึ่งปัจจุบันคือร้านปักเสื้อใกล้โลตัส จุดเล็ก ๆ นี้เคยเป็นเหมือนศูนย์กลางการบริหารชุมชน ข้อมูลต่าง ๆ จะถูกส่งต่อไปยังอำเภอผ่านมือกำนัน

แม้ปัจจุบันที่ว่าการกำนันจะหายไปแล้ว แต่สถานที่นั้นยังคงอยู่ และเป็นหลักฐานยืนยันว่าซอยนี้เคยมีบทบาททางการปกครองมาก่อน

จากซอยกำนัน สู่ซอยหนองบัว

ปี พ.ศ. 2479 กระทรวงมหาดไทยได้ยกฐานะตำบลหมากแข้งขึ้นเป็นเทศบาลเมืองอุดรธานี และพื้นที่ซอยกำนันก็ถูกรวมเข้าในเขตการปกครองของเทศบาล พร้อมเปลี่ยนชื่ออย่างเป็นทางการเป็น ซอยหนองบัว ทว่าชื่อ “ซอยกำนัน” ยังคงฝังแน่นในความทรงจำของผู้คน และถูกใช้เรียกกันเรื่อยมาจนถึงทุกวันนี้

มรดกของความทรงจำ

แม้กำนันบัวสา คำมุกชิก จะจากไปนานแล้ว แต่เรื่องราวความเสียสละและความผูกพันที่มีต่อชุมชน ยังคงสืบทอดอยู่ในความทรงจำของลูกหลานและผู้คนในซอยนี้ “ซอยกำนัน” แต่เป็นตำนานเล็ก ๆ ที่สะท้อนถึงความอบอุ่น ความร่วมแรงร่วมใจ และวิถีชีวิตของชาว
อุดรในอดีตจวบจนปัจจุบัน
